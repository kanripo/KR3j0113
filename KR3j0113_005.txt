# -*- mode: mandoku-view; -*-
#+TITLE: 寓簡
#+DATE: 2015-08-24 23:23:42.408072
#+PROPERTY: ID KR3j0113
#+PROPERTY: BASEEDITION WYG    
#+PROPERTY: JUAN 卷五
<pb:KR3j0113_WYG_005-1a>¶
欽定四庫全書¶
　寓簡巻五　　　　　　　宋　沈作喆　撰¶
國都莫如長安自石晋西失靈武北失幽燕則秦地被¶
邊故國朝因五季都汴滎澤索水黄河所匯流以入汴¶
汴地形最卑本非國都是以范文正公建議修洛陽朝¶
廷重遷不能從也¶
古來黄河由滑入鄆以都汴故欲大名等處在河之内¶
故穿新河河失故道為害尤大自中原失守河渠皆已¶
<pb:KR3j0113_WYG_005-1b>¶
遷徙或堙廢國家恢復中原而汴京亦不可復建都矣¶
當治秦中洛陽如東西京耳¶
國朝舊制御史闕員則命翰林學士與中丞知雜迭舉¶
二人上選用其一治平二年闕監察殿中兩員舉者未¶
上一日内出尚書郎范純仁太常博士吕大防姓名用¶
之二人者一時名臣後皆以道徳功業為賢宰相天下¶
稱之曰汲公曰忠宣英宗自小官一舉而得之可謂知¶
人也哉¶
<pb:KR3j0113_WYG_005-2a>¶
本朝以詞賦取士雖曰彫蟲篆刻而賦有極工者往往¶
寓意深逺遣詞超詣其得人亦多矣自廢詩賦以後無¶
復有髙妙之作昔中書舎人孫何漢公著論曰唐有天¶
下科試愈盛自武徳貞觀之後至貞元元和已還名儒¶
鉅賢比比而出有宗經立言如丘明馬遷者有傳道行¶
教如孟軻揚雄者有馳騁管晏上下班范者有凌轢顔¶
謝詆訶徐庾者如陸宣公裴晋公皆負王佐之器而猶¶
以舉子事業飛騰聲稱韓退之栁子厚皇甫持正皆好¶
<pb:KR3j0113_WYG_005-2b>¶
古者也尚剋意彫琢曲盡其妙持文衡者豈不知詩賦¶
不如策問之近古也蓋策問之目不過禮樂刑政兵戎¶
賦輿嵗時災祥吏治得失可以備擬可以蔓衍故汗漫¶
而難校淟涊而少工詞多陳熟理無適莫惟詩賦之制¶
非學優才髙不能當也破巨題期於百中壓強韻示有¶
餘地驅駕典故混然無跡引用經籍若已有之詠輕近¶
之物則託意雅重命詞峻整述朴素之事則立言遒麗¶
析理明白其或氣焰飛動而語無孟浪藻繪交錯而體¶
<pb:KR3j0113_WYG_005-3a>¶
不卑弱頌國政則金石之奏間發歌物瑞則雲日之華¶
相照觀其命句可以見學植之深淺&KR0296;其搆思可以見¶
器業之小大窮體物之妙極緣情之㫖識春秋之富艶¶
洞詩人之麗則能從事於斯者始可以言賦家流也其¶
論作賦之工如此非過也¶
凡改元紀號最忌與前世諡號陵名相犯本朝熈寧崇¶
寧二名乃南朝章后宣后二陵名也亦當時文臣不學¶
之過¶
<pb:KR3j0113_WYG_005-3b>¶
元豐改官制新作尚書省車駕臨幸自令僕尚書侍郎¶
以降各分省戸皆命翰林待詔書周官一篇於㕔壁蘓¶
子容為謝表云三朝漢省已叨過輦之恩六典周官願¶
謹書屏之戒當時稱之¶
故事朝殿惟起居郎舎人得直前奏事徽宗朝政和間¶
嘗因政府議事久上休倦欲興而史官直前不得已强¶
留聽之所言非切務也上不樂居無何京師大水李綱¶
為起居舎人袖䟽欲論災異知閤朱孝莊竊知而宻奏¶
<pb:KR3j0113_WYG_005-4a>¶
之宰相退綱欲前上忽宣諭曰李綱與外任奏不得上¶
自此直前奏事幾廢矣予觀唐徳宗朝髙𢎞本正牙奏¶
事而所論但逋欠耳徳宗怒遂詔罷正牙奏事議者謂¶
正牙奏事武徳以來不敢輕改所以講政事達羣情𢎞¶
本言謬黜之可也不當因人而毁舊法李綱之罷無有¶
以𢎞本之事諫者惜哉¶
紹興初宗人必先與求為中執法予既冠㳺學在所必¶
先問予曰御史風聞言事風聞二字有據乎予曰王導¶
<pb:KR3j0113_WYG_005-4b>¶
遣八部從事行揚州郡國還同時俱見諸從事各言二¶
千石官長得失獨顧和無言導問之和曰明公作輔寧¶
使網漏吞舟何緣採聽風聞以察察為政邪又元魏武¶
泰中御史中尉奏請取内外考簿吏部除書中兵勲案¶
并諸殿最欲以案校虛實任城王澄為司空表言御史¶
之體風聞是司豈有移一省之事自考差殊如此求過¶
誰堪其罪事遂不行又梁書侍御史虞䂃奏風聞豫章¶
内史伏暅怨望事又廷尉卿袁翻奏曽染風聞者悉不¶
<pb:KR3j0113_WYG_005-5a>¶
斷理風聞二字兹可據乎恐淺學未之盡也于時言事¶
者傷煩碎失體冥搜隠惡往往失實故予及之必先稍¶
覺予意因曰既得風聞所據又戢良箴子蓋吾宗忘年¶
友也¶
國初違制之法無故失率坐徒二年王沂公為相請分¶
故失非親被制書者止以失論章聖皇帝不悦曰如是¶
無復有違制者沂公曰如陛下言亦無復有失者矣自¶
是違制遂分故失舊制按問欲舉如鬪殺刼殺鬪與刼¶
<pb:KR3j0113_WYG_005-5b>¶
為殺因故按問欲舉可減以謀而殺則謀非因故不可¶
減而法官許遵奏讞阿雲減死蘇子由雖言其非是然¶
嘗曰遵議雖非而要能活人吾議則是而要能殺人予¶
意亦難改之嗚呼君子重於用法或不難於犯顔以救¶
議刑之失或不嫌於屈法以廣好生之恩如二人者可¶
謂合於罪疑從去之理者矣子由乂言遵子孫皆顯官¶
郎中刺史十餘人一能活人天理固不遺之矣然則深¶
文好殺䧟人於死者揆諸天理可不畏哉¶
<pb:KR3j0113_WYG_005-6a>¶
國朝天雄軍豪家芻茭亘野時誘姦人穴官堤為弊咸¶
平中趙昌言為守廉知其事未問一日堤潰吏告急昌¶
言命亟取豪家所積給用塞堤自是不敢盜穴為姦安¶
豐芍陂孫叔敖所剏為南北渠溉田萬頃民因旱嵗多¶
侵耕其間雨水溢則盜決之遂失灌溉之利李若谷知¶
夀春下令陂决不得起兵夫獨調瀕陂之民使之完築¶
自是無盜決者此二事正如用兵所謂伐謀攻其所必¶
救者其權智可喜也世之言政術豈虚也哉¶
<pb:KR3j0113_WYG_005-6b>¶
富鄭公為樞宻使英宗初即位賜大臣永昭陵遺留器¶
物已拜賜又例外獨賜鄭公如干鄭公力辭東朝遣小¶
黄門諭公此㣲物不足辭雖家人亦以為不害大體屡¶
辭恐違中㫖公曰此固㣲物要是例外也大臣例外受¶
賜不辭若人主例外作事何以止之竟辭不受¶
范文正公用士多取氣節而濶略細故如孫威敏滕達¶
道皆所素厚其為帥辟置幕客多取見居謫籍未索復¶
人或疑之公曰人有才能而無過朝廷自應用之若其¶
<pb:KR3j0113_WYG_005-7a>¶
實有可用之材不幸陷於吏議深文者不因事起之則¶
遂為廢人矣故公所舉用多得賢能之士文正公真一¶
世英傑也石林嘗為予言之¶
范文正公㣲時嘗慷慨語其友曰吾讀書學道要為宰¶
輔得時行道可以活天下之命不然時不我與則當讀¶
黄帝書深究醫家奥㫖是亦可以活人也公既仕進顯¶
貴入為執政大臣出為大帥其謀謨經畫所活多矣於¶
醫則固未暇也君子之重人命其立志如此予觀東晋¶
<pb:KR3j0113_WYG_005-7b>¶
殷浩妙觧脈法嘗有給使叩頭祈死詰問久之乃言小¶
人有母年垂百嵗抱疾不除若蒙官一診視便有生理¶
退就屠戮無恨浩為按脈處方二劑便愈於是悉焚經¶
方嗚呼浩功名大謬幸有絶藝可以起死而深諱其事¶
反以能活人爲慙悔自范公視之浩可謂不仁者哉浩¶
不善用其所能而強為其不能宜其敗也¶
韓魏公在中書同列議養兵之弊無術以革之魏公沉¶
思良久曰養兵雖非古然積習已久勢不可廢非但不¶
<pb:KR3j0113_WYG_005-8a>¶
可廢然自有利民處不少古者發百姓戌邊無虛嵗父¶
子兄弟夫婦長有生死别離之憂論者但云不如漢唐¶
調兵於民獨不見杜甫詩中石壕吏一首讀之殆可悲¶
泣調兵之害乃至此今収拾一切強悍無頼游手之徒¶
養之以為官兵絶其出没閭巷嘯聚作過擾民之患良¶
民雖税賦頗重亦已久而安之樂輸無甚苦也而得終¶
身保其骨肉相聚之樂此豈非其所願哉予謂天下事¶
有古今利害不同者如魏公之言可謂盡變通之道矣¶
<pb:KR3j0113_WYG_005-8b>¶
治道無古今治之迹固不可泥也¶
楊文公危言直道獨立一世嫉惡如仇讎在翰苑日有¶
新幸近臣以邪説進者意欲扳公入其黨中因間語公¶
曰君子知㣲知章知柔知剛公正色疾聲答曰小人不¶
恥不仁不畏不義幸大臣沮心切衘之竟以事中公逐¶
之¶
程氏之學自有佳處至椎魯不學之人竄迹其中狀類¶
有徳者其實土木偶也而盜一時之名東坡譏罵靳侮¶
<pb:KR3j0113_WYG_005-9a>¶
畧無假借人或過之不知東坡之意懼其為楊墨將率¶
天下之人流為矯䖍庸惰之習也闢之恨不力耳豈過¶
也哉劉元城器之言哲宗皇帝嘗因春日經筵講罷移¶
坐一小軒中賜茶自起折一枝栁程頥為説書遽起諫¶
曰方春萬物生榮不可無故摧折哲宗色不平因擲棄¶
之温公聞之不樂謂門人曰使人主不欲親近儒生者¶
正為此等人也歎息久之然則非特東坡不與雖温公¶
亦不與也¶
<pb:KR3j0113_WYG_005-9b>¶
東坡謂樂天草張平叔戸部侍郎度支制誥云計能析¶
秋毫吏畏如夏日又退之所議平叔鹽法至為割剥意¶
其人必小人也予觀栁氏家訓載公綽為御史中丞時¶
張平叔以僥倖承寵一夕罪發鞠于憲府吏引曰張侍¶
郎公叱曰贓吏豈可呼官命復引曰囚張平叔窮竟盜¶
官錢四十萬緡然則平叔之為小人有顯狀矣¶
司馬君實依禮記作深衣冠簮幅巾搢帶去朝服則衣¶
之謂卲堯夫曰先生可衣此乎堯夫曰雍為今人當服¶
<pb:KR3j0113_WYG_005-10a>¶
今時衣耳君實嘆其言有理而合於通變之義也近時¶
有士大夫好為怪服號曰唐妝予謂稽古不至秦漢以¶
上固已淺矣而况於唐乎¶
邵伯温言洛陽有老人曰黨翁者賣藥水南北行步甚¶
快自言五代清泰中嘗為兵經事柴太宗有放停公帖¶
可驗其衣服猶唐妝也有妻無子有問以前事者皆不¶
答元豐中不知所在按清泰至元豐一百五十年黨翁¶
在清泰時已為兵則已不下三十嵗矣計其夀當一百¶
<pb:KR3j0113_WYG_005-10b>¶
八十餘嵗而不知其所終豈非異人也哉漢孝文時得¶
魏文侯樂人竇公亦年一百八十餘嵗獻其樂書自言¶
能鼔瑟導引吾意二人皆得道長生者歟安得復見之¶
哉¶
司馬温公主差役之法雖其門下士如范忠宣亦未以¶
為便也東坡議如忠宣温公不聴至與東坡幾不相樂¶
又意在必行限止五日時姦臣蔡京知開封府迎合温¶
公意用五日限盡改畿縣雇役為差役至政事堂白温¶
<pb:KR3j0113_WYG_005-11a>¶
公公喜曰使人人如待制何患法之不行嗚呼任用小¶
人而欲法之必行如商君者王介甫之術也而温公以¶
道徳居相位亦效尤何哉東坡以刺義勇事謂不容某¶
一言責之當矣¶
張安道自禁林謫守滁州暇日游琅邪精舎恍然者記¶
前生使人登佛屋梁間獲經函發視即佛語心品細視¶
筆畫手迹宛然悲喜太息夙障氷觧樂全蓋琅邪山僧¶
後身也元豐中東坡謫居黄州子由亦遷髙安時雲庵¶
<pb:KR3j0113_WYG_005-11b>¶
師居洞山嘗夢與子由偕出近郊云迓五祖戒禪師覺¶
而異之遲明以語子由語未既而蜀僧聰禪來曰我夜¶
夢吾三人同迎戒和尚此何祥也子由大駭嘆曰世蓋¶
有同夢者耶與二士俱行二十餘里而東坡至然則東¶
坡前身真戒禪師也許詢與沙門曇彦同建浮圗未成¶
而詢云彦長年及見詢後身為岳陽王鎮越州彦呼之¶
曰許𤣥度來何暮昔日浮圗今如故王曰弟子姓蕭名¶
登彦乃以三昧力加被王恍然寤前身逸史言袁滋㣲¶
<pb:KR3j0113_WYG_005-12a>¶
時居復州青溪山因賣藥得見異人目滋曰此人大似¶
西華坐禪和尚屈指亡來四十七年矣問滋以年適四¶
十七矣明皇雜録載房琯為盧氏宰與邢和璞閑步遇¶
一廢佛宇坐松竹下以杖扣地發之得婁師徳與永公¶
書數紙房沈思記永公為前身也三事與樂全東坡相¶
類人生豈偶然哉¶
前輩謂今古文章無不可作對者如以不有君子其能¶
國乎對長為農夫以沒世矣以九州四海悉主悉臣對¶
<pb:KR3j0113_WYG_005-12b>¶
億載萬年為父為母予試𢎞辭表有云有文事有武備¶
與神為謀無智名無勇功唯聖時克此四六集句其可¶
以為戯笑東坡表啟樂語中間有全句對皆得於自然¶
游&KR0231;三昧非用意巧求也翟公巽謝對衣金帶表云謂¶
臣有緇衣之宜敝予又改以臣從大夫之後不可徒行¶
其為越州以擅放税降官謝表云豈若秦人坐視越人¶
之瘠既安劉氏敢虞晁氏之危氣象渾厚亦可喜也王¶
履道作大扇對頗傷麄踈¶
<pb:KR3j0113_WYG_005-13a>¶
近世為四六多失文體且類俳而時有可觀劉斯立為¶
其父丞相歸葬謝啓云晚嵗離騷魂竟招于異域平生¶
精爽夢猶託於故人汪伯言罷相吕元直當國汪自辯¶
殺陳少陽事吕令熊彦詩報啓云方一男子之上書衆¶
知無罪而諸大夫曰可殺公獨何心方北人踰淮而南¶
有銜命出境者執政為報書云念宼至君孰與守敢幸¶
偷安而兵交使在其間幾能釋怨如此類可喜者不可¶
槩舉但全篇體格或不稱是耳有小官為貴人客醉中¶
<pb:KR3j0113_WYG_005-13b>¶
誤塗改貴人所為文明日皇恐以啓謝曰昨朝醉去巧¶
兒作事拙兒嗔今日醒來大人不責小人過戚里髙氏¶
子選尚偽公主富貴鼎來偽主敗奪官不得占其家一¶
錢或戯之云向來都尉恰如彌勒下生時此去閒人又¶
到如來喫粥處可一笑也¶
近世言翰墨之美者多言合作予曽問邵公濟合作何¶
義曰猶俗語當家也(當去/聲)予曰曽見法書異録載王羲¶
之與簡文書云下官此書甚合作聊願存之得非是乎¶
<pb:KR3j0113_WYG_005-14a>¶
燕齊文宣時魏収作厙狄干碑序令樊孝謙為銘陸卬¶
不知以為収合作也意與今所用不同殆非也然亦何¶
等語¶
　¶
　¶
　¶
　¶
　¶
<pb:KR3j0113_WYG_005-14b>¶
　¶
　¶
　¶
　¶
　¶
　¶
　¶
　寓簡巻五¶
